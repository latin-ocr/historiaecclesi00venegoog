62 ΙΙ. 1.

beant fragilitatem pensare. Sed et Omelias euangelii
numero XL composuit, quas in duobus codicibus aequa
sorte distinxit. Libros etiam Dialogorum IIII fecit, in
quibus, rogatu Petri diaconi sui, uirtutes sanctorum, quos
in Italia clariores nosse uel audire poterat, ad exemplum
uiuendi posteris collegit: ut, sicut in libris expositionum
suarum, quibus sit uirtutibus insudandum, edocuit, ita
etiam descriptis sanctorum miraculis, quae uirtutum ea-
rumdem sit claritas, ostenderet. Primam quoque et ulti-
mam Ezechielis prophetae partem, quae uidebantur ob·
scuriores, per homilias uiginti et duas, quantum lucis
intus habeant, demonstrauit. Excepto libello Responsio-
num, quem ad interrogationes sancti Augustini primi
Anglorum gentis episcopi scripsit, ut et supra docuimus,
totum ipsum libellum his inserentes historiis3 libello quoque
synodice, quem cum episcopis Italiae de necessariis eccle-
siae causis utillimum composuit, et familiaribus ad quos·
dam litteris. Quod eo magis mirum est tot eum ac tanta
condere uolumina potuisse, quod omni pene iuuentutis
suae tempore, ut uerbis ipsius loquar, crebris uiscerum
doloribus cruciabatur, horis momentisque omnibus fracta
stomachi uirtute lassescebat, lentis quidem, sed tamen
continuis febribus anhelabat. Verum inter haec, dum
sollicitus pensaret, quia scriptura teste (Hebr. 12, 6):
‘Omnis filius, qui recipitur, flagellatur’3 quo malis prae·
sentibus durius deprimebatur, eo de aeterna certius
praesumtione respirabat.

Haec quidem de immortali eius sint dicta ingenio,
quod nec tanto corporis potuit dolore restingui. Nam
alii quidem pontifices construendis ornandisque auro uel
argento ecclesiis operam dabant, hic autem totus erga
animarum lucra uacabat.

Quicquid pecuniae habuerat, sedulus hoc dispergere
ac dare pauperibus curabat, ut iustitia eius maneret in
saeculum saeculi et cornu eius exaltaretur in gloria3 ita
ut illud beati Iob ueraciter dicere posset (Iob 29, 11—17):
‘Auris audiens beatificabat me et oculus uidens testimo-
nium reddebat mihi, quod liberassem pauperem uoci-
ferantem et pupillum, cui non esset adiutor. Benedictio
perituri super me ueniebat et cor uiduae consolatus sum.

